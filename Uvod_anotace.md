# Tesaurus esportových titulů
## Stručná historie kompetitivních her
Elektronický sport je fenoménem, který zažívá v posledních několika letech rapidní nárůst popularity. Byť pořádání turnajů a soutěží v hraní počítačových her by se dalo vystopovat ještě do éry arkádových automatů v 80. letech, zejména u titulů jako Tekken, Street Figter a Mortal Kombat, idea e-sportových turnajů, jak je známe dnes, přišla až mnohem později, v polovině 90. let, kdy se kolem herních sérií jako Quake, DOOM, Command and Conquer, Red Alert a Dune II začaly pořádat takzvalé lan párty. 

Skupina osob se sešla na jednom místě, všichni přinesli své počítače (tohle bylo dávno před érou laptopů. Šlo o stěhování celých počítačových sestav, včetně obrovských a mnohakilových CRT monitorů), připojili se na jednu místní síť a hráli zápasy spolu, či proti sobě. Z těchto skromných začátků se postupně začaly formovat první turnaje, které postupně začaly nabírat na polularitě, slávě a sledovanosti. 

Zejména ranná léta 21. století byla plodným obdobím pro raný e-sport, díky velkému množství vyjímečně kvalitních titulů: Counter-Strike, původně modifikace hry Half Life dala zrod moderním, realistickým a týmovým střílečkám. V klasických Deatmatch hrách spolu bok po boku konkurenčně soupeřily Unreal Tournament a již poněkud letitý, avšak stále ohromně populární Quake III. Strategickým hrám dominoval StarCraft od Blizzardu a Age of Empires II od Microsoftu. Nutno dodat, že obě hry se těší značné popularitě dodnes a obě jsou stále aktivní jako turnajové tituly. Pak přišel rok 2003 a do Warcraftu III, skvělé strategie vyšlo nové rozšíření Frozen Throne. A právě pro Frozen throne vytvořila hráčská komunita modifikaci, která se stala naprosto revoluční, navždy změnila herní průmysl a položila základy obrovským e-sportovým turnajům, které dnes plní fotbalové stadióny a které živě sledují statisíce lidí z celého světa. Ano, touto modifikací bylo Defense of the Ancients, neboli DotA, jeden ze základních kamenů žánru MOBA. 

